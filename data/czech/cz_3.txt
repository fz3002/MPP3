Studoval gymnázium, nejprve v Hradci Králové (1895–1900), později v Jičíně, kde dne 19. července 1902 odmaturoval.[4][5] V té době již však neměl otce, který v roce 1900 zemřel na otravu krve, a tak byl odkázán jen na pomoc své matky. Studium na hradeckém gymnáziu mu přineslo celoživotní přátelství s pozdějším univerzitním profesorem českého jazyka Albertem Pražákem.[6]

Vystudoval Lékařskou fakultu Univerzity Karlovy v Praze, na níž promoval dne 5. června 1908[5]. Již během studia ale přednášel o nových výzkumech v boji proti tuberkulóze. Obdivoval vídeňskou chirurgickou školu, jejíž historii podrobně zkoumal a zpracovával její paměti. Po promoci působil jako asistent (operační elév) na chirurgické klinice v Praze u učitele mnoha českých chirurgů profesora Otakara Kukuly.[2][4] V roce 1911 pracoval ve Všeobecné nemocnici v Praze jako sekundář chirurgického oddělení.[5]

Podnikl řadu studijních cest, díky čemuž působil na řadě klinik, např. v Lipsku, Drážďanech, Mnichově, Vídni, Paříži či Curychu.[3][4] Poté se – stejně jako jeho otec – stal vojenským lékařem. Cenné praktické zkušenosti získal při ošetřování raněných v první balkánské (srbsko-turecké) válce (1912). Tíhnul k Jihoslovanům, a tak nabídl pomoc Srbům a přihlásil se tam dobrovolně jako lékař. V letech 1912–1914 tak působil jako vojenský přednosta nemocnice v Niši a Bělehradě.[3][2] Srbská vláda následně Levita ocenila udělením Řádu svatého Sávy[3][4] a srbského Červeného kříže.[3] Stal se i dopisujícím členem Srbské lékařské společnosti.[7]

Další zkušenosti získal v první světové válce, kdy pracoval v několika nemocnicích (resp. pozorovacích stanicích), např. v Kolíně a v Pardubicích, kde vedl chirurgické oddělení[3]. V červenci 1916 byl přidělen do posádkové nemocnice v Terezíně, kde působil jako hlavní vojenský chirurg[8] přibližně dva roky.[2] Léčil a operoval dokonce i srbského atentátníka Gavrila Principa,[9] s nímž se díky znalosti srbštiny takřka spřátelil.[3]

Po válce se vrátil do Pardubic, kam byl na podzim 1918 povolán do záložní nemocnice.[2] V roce 1919 se přestěhoval do Prahy, kde působil v několika nemocnicích. Stal se přednostou chirurgického oddělení nemocnice Československého červeného kříže (Záložní nemocnice) v pražském Karlíně[3] a následně přednostou chirurgického oddělení divizní nemocnice č. 1 na Karlově náměstí.[10] Dne 18. ledna 1921[5] habilitoval v oboru válečné chirurgie a byl povýšen na plukovníka. Dne 18. ledna 1928[5] byl jmenován mimořádným profesorem na Karlově univerzitě.[1] Byl také členem vojenského zdravotnického poradního sboru při ministerstvu národní obrany.[7]

Od roku 1934[5] (po smrti doktora Horáka[3]) zastával prestižní pozici přednosty chirurgického oddělení Nemocnice na Bulovce. V roce 1935 provedl vážnou krční operaci prvorepublikovému politikovi Jiřímu Stříbrnému.[11] Po vzniku Protektorátu Čechy a Morava na něj začaly dopadat rasové protižidovské nálady a zákony. Nejprve mu někdo na plášť přišpendlil cedulku Žid a zejména musel k 31. červenci 1940[12] kvůli tehdejším rasovým zákonům odejít z nemocnice Na Bulovce. Z rozrušení dostal mrtvici.[3]

Její následky následně alespoň částečně překonal a krátce provozoval v Ječné 548/7 v Praze, kde bydlel, svou soukromou praxi. I ta mu však byla uzavřena. Jako křesťan opakovaně marně žádal o vyjmutí z židovských zákonů.[1] Tajně spolupracoval s generálem Josefem Bílým a generálem Aloisem Eliášem na českém odboji. Spojku jim dělala Levitova sestra Luisa. Tato činnost skončila s popravou obou generálů v letech 1941, resp. 1942.[13] Jeho rodný dům v Hořicích, který se mu podařilo získat do vlastnictví, byl arizován a veškerý majetek mu byl zabaven.
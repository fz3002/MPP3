Manovou první známou kapelou byla v roce 1986 undergroundová Ves.tearge. Později se připojil k punkrockové skupině Girl'e, která vystupovala od roku 1988 do roku 1990. Ve Ves.tearge i Girl'e byl známý pod uměleckým jménem Serina[3] a v obou kapelách hrál na kytaru. Poté se stal baskytaristou skupiny Matenrou (摩天楼, „Mrakodrap“)[3] která byla aktivní od roku 1990 do roku 1992. V dubnu 1992 Mana kapelu opustil spolu s kytaristou Közim a v srpnu téhož roku s ním založil Malice Mizer.[3] Mana byl hlavním kytaristou, skladatelem, choreografem a hlavním výtvarníkem kapely. Založil také vlastní nezávislé hudební vydavatelství, Midi: Nette,[3] pod jehož záštitou byla vydána většina desek Malice Mizer.[5] V roce 2002, poté, co Malice Mizer v roce 2001 pozastavili aktivity na dobu neurčitou[3], založil Mana svůj sólový projekt Moi dix Mois.[3] Skládá veškerou hudbu, píše texty, produkuje, režíruje a navrhuje scénické kostýmy členů kapely.

V roce 1999 založil Mana svou vlastní oděvní značku Moi-même-Moitié,[6] která zahrnuje dvě oděvní řady – „Elegant Gothic Lolita“ a „Elegant Gothic Aristocrat“. Pravidelně se objevuje v nejpopulárnější publikaci gothic lolita scény Gothic & Lolita Bible; je modelem pro své vlastní návrhy a informuje o svých dalších projektech.[2][7] Jeho návrhářské počiny jsou mezinárodně uznávané; v roce 2007 ho britská autorka Philomena Keet zmínila jako jednoho ze sedmi návrhářů ve své knize Tokyo Look Book.[7] Objevil se v několika dalších publikacích o japonské módě a kultuře, např. Style Deficit Disorder.[8] Oděvy od Moi-même-Moitié byly prodávány také v buticích v Paříži a Nizozemsku.[7] Od října 2019 jsou kolekce k zakoupení pouze online.[9]

V roce 2002 Mana pod Midi:Nette přihlásil elektronické visual kei duo Schwarz Stein a stal se jejich producentem. Navzdory rostoucí popularitě se Schwarz Stein v březnu 2004 rozpadli[10] a Mana od té doby hledá nové kapely, jež by se staly součástí nahrávací společnosti a pro něž by produkoval.

V roce 2004 povýšil své působení na mezinárodní úroveň; otevřel svůj fanklub zahraničním členům (což je mezi japonskými hudebníky raritou) a začal do zahraničí distribuovat svou hudbu a módu. Své první koncerty mimo Japonsko odehrál s Moi dix Mois odehrál v březnu 2005 v Mnichově a Paříži.[11] Během tohoto turné byl vyzpovídán několika evropskými hudebními časopisy, objevil se například na obálce německého gotického časopisu Orkus.[12]

Na konci roku 2007 se Moi dix Mois vrátili do Evropy, vystupovali ve Francii (nahrávka z koncertu vyšla na DVD 30. ledna 2008), Německu, Finsku, Švédsku, Španělsku a Itálii.

V roce 2012 oznámili Moi dix Mois své první turné po Latinské Americe s názvem Tecugaku no kakera - Chapter Six ~ Latin América Tour.[13] Kapela plánovala navštívit Brazílii, Chile, Argentinu a Mexiko. Turné však bylo zrušeno.[14]

Mana produkoval také nahrávky sólové zpěvačka a violoncellistky Kanon Wakešimy, která debutovala na Sony Defstar Records v květnu 2008.
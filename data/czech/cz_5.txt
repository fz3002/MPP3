Spolek byl založen v Praze roku 1871. Původně sdružoval lidi pracující na Vltavě při plavení dříví a jeho zpracování, dále ledaře, plavčíky i zaměstnance rozvíjející se nákladní a osobní paroplavby. Z vybraných příspěvků poskytoval v případě nouze, nemoci a úmrtí materiální podporu členům, jejich rodinám, příp. pozůstalým. Nebyl spolkem sportovním, takové v té době už v Praze byly.[1]

Jedním ze zakládajících členů spolku Vltavan byl i pražský primátor František Dittrich. (Čestné členství spolku Vltavan přijal i primátor hlavního města Prahy Pavel Bém.)

Druhý vltavanský spolek vznikl v roce 1897 v Davli, další roku 1898 ve Štěchovicích a čtvrtý v roce 1902 v jihočeském Purkarci. 1. prosince 1999 byl založen svaz vltavanských spolků Vltavan Čechy, který zastřešuje čtyři bratrské lokální spolky a zastupuje je v kontaktu s podobnými sdruženími v zahraničí.

Život pražského spolku byl ovlivněn asanací pražského Podskalí spojenou s výstavbou vltavského nábřeží koncem 19. a počátkem 20. století. Z původní osady se zachoval pouze plavecký kostel Nejsvětější Trojice v Trojické ulici a budova bývalé celnice Na Výtoni, kde se nachází muzejní expozice o životě ve starém Podskalí, voroplavbě a lodní dopravě na Vltavě a kde má dnes Spolek Vltavan v Praze také své zázemí.

V roce 1952 se Vltavan přeměnil v zájmový kroužek ROH podniku Československá plavba labsko-oderská (ČSPLO), později přešel k závodu osobní lodní dopravy v rámci Dopravního podniku hl. m. Prahy a dále pak k Pražské paroplavební společnosti.

Když došlo k zániku voroplavby po výstavbě vltavské kaskády, zejména vodních děl Slapy a Orlík, spolek si dal za cíl uchovávat a sbírat památky na staré Podskalí a život na Vltavě a změnil svoji činnost na vlastivědnou. 